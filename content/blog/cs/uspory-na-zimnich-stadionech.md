---
layout: post
published: true
title: Možnosti energetických úspor na zimním stadionu
author: enectiva
kw: 'zimní stadion, energetický management, energetická data,automatický odečet'
date: 2016-07-11
cs: blog
slug: cs
schema: blog
---

V České republice je celkem 190 zimních stadionů. Většina z nich je v majetku měst a obcí nebo firem, které vlastní taktéž město. Z technického pohledu se jedná o velmi komplexní budovy s mnoha technologiemi s vysokou energetickou náročností. V tomto článku se pokusíme shrnout základní možnosti energetických úspor na zimních stadionech:

<img src="/img/blog/uspory na zimnim stadionu lr.jpg" alt="Energetické úspory zimní stadion" class="center">

## 1. Teplota ledu
Velmi často je teplota ledu nastavena na **zbytečně nízké hodnoty**. Přitom při hokejovém zápasu dle zkušeností postačuje teplota ledu -5° C. Při dalších sportech, které jsou na zímních stadionech provozovány je možné teplotu ledu dále zvyšovat. U hokejového tréninku na -4° C, krasobruslení -3° C a u veřejného bruslení pak na -2° C. Úspora vygenerovaná zvýšením teploty ledu se pohybuje v řádu 40-60 MWh/rok v závislosti na použité technologii.

## 2. Tloušťka ledu
Na mnoha stadionech je led zbytečně moc tlustý. Za ideální tloušťku se považují 3 cm, při které je ideální poměr kvality, spotřeby elektrické energie a množství použité vody. Stejně tak je možné mnohem **rychleji měnit teplotu** ledu při jeho menší tloušťce a tím pádem generujeme další úspory.

## 3. Provoz šaten a zázemí
Jsou tři hlavní oblasti, kde můžete ušetřit při provozu v šatnách a zázemí. První z nich je elektřina za osvětlení, kde přichází v úvahu řešení pomocí technologií s nízkou spotřebou jako jsou LED svítidla. V provozech, kde se ale nesvítí alespoň 10h denně je doba návratnosti u těchto technologií značně dlouhá. Mnohem přijatelnější je instalace pohybových čidel, které zabrání svícení v prostorech v dobách bez přítomnosti osob. Druhou oblastí je příprave teplé vody. Základem je správné **nastavení teploty na 55 °C**, nastavení cirkulačních čerpadel, která běží jen pokud je požadavek na teplou vodu, případně pokud teplota na najevzdálenějším místě poklesne pod požadovanou teplotu. Ohřev vody může zajistit odpadní teplo z chlazení případně výměník napojen na šedou vodu ze sprch. Třetí oblastí je spotřeba samotné vody. V případě nových provozů nebo rozsáhlejší rekonstrukcí připadají v úvahu systémy na zpětné využití šedé vody např. na splachování, ale zcela jistě jsou velmi dobře použitelné časovače na sprchových bateriích i u umyvadel. U těch je vhodné naistalovat i perlátory na snížení průtoku vody. 

## 4. Vytápění
I na zimním stadionu jsou technologie vytápění a to jak šaten, tak administrativních částí klubu a lze na něm značně ušetřit pokud je efektivně nastaveno a provozováno. Standardem by mělo být nasazení ekvitermní regulace s vlastní křivkou pro každou otopnou větev v kombinaci s čidli interní teploty. Stejně tak možnost nastavit útlumy jednotlivě pro každou z těchto větví tak, aby se v prostorech netopilo zbytečně v době, kdy nejsou využívány. Velký zdroj chladu nahrává možnostem využít jeho odpadní teplo, ale zde záleží vždy na konkrétní technické dispozici daného stadionu a možnostech napojení.


## 5. Osvětlení ledové plochy
Pokud přemýšlíte o výměně osvětlení nad ledovou plochou, počítejte, že návratnost takovéhoto projektu se pohybuje dle doby provozu ledové plochy od 8 do 13 let. Další výhodou LED osvětlení je nižší tepelné záření předávané do prostoru konvekcí. Tím pádem i nižší náklady na chlazení.

Samozřejmostí jsou klasická vysokonákladová opatření jako zateplení administrativních částí, výměna oken a dveří za moderní s nízkým součinitelem prostupu tepla, instalace chlazení s vysokým chladícím faktorem EER. Nezmínili jsme se o optimalním množství vody a teplotě vody, která je nutná na úpravu ledové plochy a má vliv na spotřebu energie pro chlazení, o řešeních rekuperace na adsorbčních jednotkách, které zajišťují snižování vlhkosti nebo o možnostech nasazení kogeneračních jednotek. Opatření, které je možné realizovat na zimních stadionech je celá řada.

Pokud si přejete nechat zpracovat energetický audit firmou, která se specializuje na vyhledávání energetických úspor na zimních stadionech, kontaktujte nás na adrese **[obchod@enerfis.cz](mailto:obchod@enerfis.cz)** pro sjednání osobního setkání a domluvení rozsahu energetického auditu.

U všech opatření je třeba mít neustále na paměti, že zimní stadion je specifický provoz se speciálními požadavky na vnitřní mikroklimatické parametry. Přeci jen nikdo nechce mít zímní stadion, kde se pořád drží mlžný opar nebo kde jsou orosené stěny, které postupně ničí konstrukce. 

